# Панди
Велика панда (Ailuropoda melanoleuca, кит. 大熊猫, dà-xióng-māo) — ссавець, якого тепер зараховують до родини ведмежих (Ursidae).
## Загальна характеристика
Велика панда живе в листяних та хвойних лісах із густим бамбуковим підліском в гористих місцевостях центрального Китаю, таких як Сичуань і Тибет, на висоті від 1200 до 4000 м над рівнем моря. Зливи та густі тумани протягом усього року властиві цим лісам, що часто повиті густими хмарами. Панди вимирають через те, що бамбукові ліси, де вони живуть, масово вирубують і тваринам немає де жити.

Загальна площа їхнього ареалу близько 30 000 км², проте існує думка, що панди живуть на ділянці, що становить не більше 6 000 км². У рідних лісах кожна панда визначає свою територію, помічаючи крайні дерева за допомогою виділень із пахучих залоз. Іноді ці території частково накладаються на чужі межі, проте тварини звичайно уникають одне одного, живучи поодинці.

Китайська назва панди — «ведмідь-кіт» і означає те саме якщо прочитати її в зворотньому напрямку. На заході свою назву «панда» звір отримав через віддалену схожість із малою пандою, також вона була знана під назвою «плямистий ведмідь» (Ailuropus melanoleucus). Ближче до кінця 20-го століття панда стала своєрідним символом Китаю, та її зображення використовується на китайських золотих монетах. Вчені не мають точних даних, скільки панди живуть в дикій природі, але, без сумніву, менше ніж у неволі. Китайські вчені повідомляли, що панди в неволі доживали до віку 35 років.

## Чисельність, природоохоронний статус
Велика панда — вимираючий вид. Головними загрозами її виживанню є подальша втрата середовища проживання та дуже низький рівень народжуваності, як в неволі так і в дикій природі. Вважають, що в дикій природі живуть близько 1 600 панд.

На початку вересня 2016 МСОП повідомив про збільшення популяції великої панди на 17 % протягом 10 років — у 2014 році в Китаї у природних умовах було виявлено 1864 особин. Це стало причиною зміни природоохоронного статусу з «Під загрозою вимирання» на «Уразливий».

## Зовнішній вигляд
Велика панда має чорно-біле забарвлення та будову тіла типову для ведмедів. Шерсть на вухах, лапах та плечах чорного кольору, також має чорні «окуляри» навколо очей. Решта тіла покрито шерстю білого кольору. Хоча науковцям невідома причина такого забарвлення, дехто припускає, що таке плямисте забарвлення забезпечує панді ефективне маскування на тінистому снігу та скелях, що характерні для середовища їхнього проживання. Груба шерсть забезпечує тепло панді в її холодних лісах. Велика панда має великі кореневі зуби та сильні щелепні м'язи, що допомагають їй поїдати твердий бамбук.

Розмір панди порівняно із розміром американського чорного ведмедя: на чотирьох лапах її зріст становить 0,5-1 м у холці, довжина 1,2-1,5 м. Самці більші ніж самки, та можуть важити до 160 кг. Самки рідко досягають ваги понад 90 кг.

Велика панда має незвичну лапу: з «великим пальцем» та п'ятьма нормальними пальцями; «великий палець» насправді є зміненою зап'ястною кісткою.

## Поведінка
Великі панди — істоти нічні, що не сплять від сутінків до світанку. Вдень вони засинають і відпочивають, проте не в постійному лігві, а в затишному місці, де-небудь поміж скель чи навіть у дуплі дерева.

Владно тримаючись на задніх лапах, великі панди звикли завжди рухатися, ступаючи на на всі чотири лапи клишоногою ходою. У разі погоні вони переходять на незграбний клус, проте невдовзі втомлюються і полишають швидкісний темп. Панди зразкові верхолази, через що часто видираються на нижні гілки дерев, шукаючи корм, чи просто відпочити чи сховатися від небезпеки.

## Живлення

![Panda](https://upload.wikimedia.org/wikipedia/commons/thumb/0/0f/Grosser_Panda.JPG/258px-Grosser_Panda.JPG)

Попри те, що велика панда належить до ряду хижих, живиться вона майже винятково бамбуковими пагонами. Доросла панда протягом дня поїдає до 9-14 кг бамбуку. Як більшість ведмедів, вона є всеїдною твариною та в її раціон входять, окрім бамбуку, яйця, комахи, дрібні ссавці, риба, якщо на них вдається вполювати, а також вживають траву, квіти, гриби, корінці та кору. Як і ведмідь, панда вдається до нападів на бджолині гнізда.

Попри те, що бамбук становить близько 99 % раціону тварин, у панд відсутні гени, що кодують ферменти здатні розщеплювати целюлозу, наявну у бамбуці. Здатність засвоювати целюлозу пандами приписують мікроорганізмам, що живуть у травній системі. Відтак, травна система в панди не така ефективна, як в інших травоїдних тварин. Якщо більшість травоїдних засвоює 80 % їжі, то панда лише 17 %. Через низькопоживну дієту пандам важливо зберігати повним травний тракт. Це причина, чому панди можуть випорожнюватися до 40 разів на добу.

Через низьку ефективність травлення, у період неспання, тобто близько 16-ти годин на добу, панда майже постійно живиться. Для збереження нормальної маси тіла їй необхідно з'їдати величезну кількість бамбуку. Специфічна дієта визначає поведінку та анатомію панди. Задля збереження енергії панди стараються уникати соціальних контактів та круто нахиленої місцевості. Округле масивне тіло та спокійний спосіб життя вказують на низький рівень метаболізму, що дозволяє економити енергію. Кругла голова — наслідок наявності масивних м'язів від верху голови до щелепи, які дозволяють пережовувати волокнистий бамбук.

Панди вживають усі 25 видів бамбуку, що існують в природі. Лише кілька видів бамбуку ростуть у тих висотах, які зараз населяють панди. Листя бамбуку містить найвищий рівень протеїну; стебла — менший. Через синхронне цвітіння, ріст та відмирання усього бамбуку одного певного виду, велика панда мусить жити у досяжності принаймні двох різних видів рослини аби уникнути голодування.
